# MGBNA101 Naturfag 1, emne 1 - Den levende naturen 1

### Innhold og oppbygning

Naturfag 1 består av to emner, hvert på 15 studiepoeng:

*   Den levende naturen
*   Fysikk og kjemi for grunnskolen

Gjennom Naturfag 1 møter studentene sentrale naturfaglige og naturfagdidaktiske tema som er relevante for undervisning i naturfag i grunnskolen på 1.- 7. trinn.

Emnet har hovedfokus på den levende naturen og på sentrale didaktiske perspektiver relatert til naturfagundervisning på 1. - 7. trinn i grunnskolen. Økologi, biologisk mangfold og humanbiologi er overordnede faglige tema. I naturfagdidaktikk er det sentrale fokuset utforskende arbeidsmåter gjennom praktisk arbeid og dialog.

Emneplanen følger progresjonen i praksis og i de fagovergripende tema slik det går fram av studieprogramplanen og emneplanen for praksis for det aktuelle året.

Emnet undervises på engelsk om 3 eller flere utvekslingsstudenter velger emnet.

### Læringsutbytte

Ved fullført emne skal studenten ha følgende totale læringsutbytte:

_Kunnskaper_

Studenten

*   har grunnleggende kunnskap om naturvitenskapens metoder og tenkemåter som grunnlag for kritisk tenking og utforskende arbeidsmetoder
*   har grunnleggende kunnskap i cellebiologi
*   har kunnskap om ulike naturtyper og om arter og grupper av organismer som er tilpasset norsk natur
*   har kunnskap om økologi og kan greie ut om samspill mellom ulike faktorer i økosystemer
*   har kunnskap om menneskekroppens organsystemer og hvordan disse henger sammen
*   har kunnskap om og kan drøfte sammenhenger mellom livsstil og folkehelse
*   har kunnskap om elevers læring i naturfag og hvordan man kan legge til rette for begrepsdannelse og utvikling av elevers naturfaglige språk
*   har kunnskap om hvordan man kan legge til rette for elevers læring gjennom utforskende læringsaktiviteter som for eksempel praktisk arbeid og dialog
*   har kunnskap om hvordan arbeid med naturfag kan bidra inn i begynneropplæringen

_Ferdigheter_

Studenten

*   kan legge til rette for og gjennomføre varierte læringsaktiviteter inne og ute med bruk av relevant utstyr
*   kan legge til rette for å utvikle elevers sansing, undring og naturglede
*   kan legge til rette for utvikling av elevers muntlige og skriftlige ferdigheter i naturfag

_Generell kompetanse_

Studenten

*   har innsikt i naturfagets betydning som allmenndannende fag og rolle i tverrfaglig tema som bærekraftig utvikling, folkehelse og livsmestring.
*   kan gjennomføre naturfagundervisning i samsvar med gjeldende læreplan for 1.-7. trinn
